Το Μουσείο Κινηματογράφου Θεσσαλονίκης βρίσκεται στο διατηρητέο κτήριο της Αποθήκης Α του λιμανιού, στην προβλήτα Α΄, στο τέρμα της παραλίας, κοντά στην Πλατεία Αριστοτέλους τηςΘεσσαλονίκης. Στο μουσείο μπορεί κανείς να παρακολουθήσει την εξέλιξη του κινηματογράφου στην Ελλάδα.
 Στο μουσείο φιλοξενούνται διάφορα αντικείμενα από τις συλλογές του μουσείου, ένα πλούσιο κινηματογραφικό αρχείο και μια συλλογή από γιγαντοαφίσες. Επίσης στο χώρο του μουσείου υπάρχει και η αίθουσα προβολών Τάκης Κανελλόπουλος, όπου προβάλλονται ταινίες από την Ταινιοθήκη Θεσσαλονίκης.
 Το Μουσείο Κινηματογράφου Θεσσαλονίκης είναι το μοναδικό μουσείο κινηματογράφου στην Ελλάδα.
 Σκοπός του Μουσείου «είναι η συγκέντρωση, διάσωση και μουσειολογική προβολή των στοιχείων της κινηματογραφικής ζωής της χώρας. Στο πλαίσιο του στόχου αυτού, το Μουσείο μεριμνά για τη μελέτη και τεκμηρίωση υλικού που αφορά στην κινηματογραφική τέχνη καθώς και στην οργάνωση ερευνητικών και εκπαιδευτικών προγραμμάτων σε συνεργασία με άλλους συναφείς φορείς».