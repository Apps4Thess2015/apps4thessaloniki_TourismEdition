Το Μακεδονικό Μουσείο Σύγχρονης Τέχνης είναι το πρώτο μουσείο σύγχρονης τέχνης που ιδρύθηκε το 1979 στην Ελλάδα, με έδρα τη Θεσσαλονίκη. Καλύπτει όλους τους τομείς της σύγχρονης τέχνης.
 Ιδρύθηκε το 1979, αρχικά ως σωματείο με την επωνυμία 'Μακεδονικό Κέντρο Σύγχρονης Τέχνης'. Μετά τη δωρεά 47 έργων τέχνης του συλλέκτη Αλεξάνδρου Ιόλα το 1984 και την εξασφάλιση της πρώτης του στέγης, ολοκληρώθηκε η δημιουργία του Ιδρύματος με την επωνυμία 'Μακεδονικό Μουσείο Σύγχρονης Τέχνης'. Μετά από άλλες δωρεές ( όπως του Δημήτρη Μεϊμάρογλου, της Μάγδας Κοτζιά,  του Γιώργου Απέργη κλπ ) το μουσείο στεγάζει σήμερα περίπου 2000 έργα τέχνης, ενώ μετά την τελευταία κτιριακή του επέκταση διαθέτει μεγάλους εκθεσιακούς και αποθηκευτικούς χώρους, καφέ, πωλητήριο, καθώς και μια επιστημονική βιβλιοθήκη, που σήμερα διαθέτει περισσότερους από 2000 τίτλους.